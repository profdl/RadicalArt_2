<HTML>
<HEAD>
<META HTTP-EQUIV="Content-Type" CONTENT="text/html; charset=iso-8859-1">
<TITLE>OVER DE WORTELS VAN CREATIVITEIT</TITLE>
<link rel="stylesheet" href="../../../styles/blacktext.html" type="text/css">
</HEAD>
<BODY bgcolor="#ffffff">
<P ALIGN="JUSTIFY"><b>OVER DE WORTELS VAN CREATIVITEIT.</b></P>
<P ALIGN="JUSTIFY"><b>ONDERZOEK NAAR KRABBELS VAN MENSAPEN EN PEUTERS:</b></P>
<P ALIGN="JUSTIFY"><b>KUNSTJE OF OORSPRONG VAN KUNST?</b></P>
<P ALIGN="JUSTIFY"><i>Ignace Schretlen</i></P>
<P ALIGN="JUSTIFY"><br>
  Waarom wordt op krabbels van peuters doorgaans geen acht geslagen tot het moment, 
  waarop er iets op papier verschijnt, wat we herkennen? Daarentegen zijn wij 
  verbluft door een chimpansee, die zomaar wat krassen op papier zet. De krabbels 
  van de peuter - vaak op de achterkant van het papier, dat vader of moeder voor 
  de computer heeft gebruikt - verdwijnen in de prullenmand. De creatieve expressies 
  van mensapen daarentegen worden het waard geacht om een plaatsje te krijgen 
  in musea. Mensen vergapen zich aan het werk en menen al spoedig in enkele uithalen 
  van de penseel met gele verf een banaan te herkennen.</P>
<P ALIGN="JUSTIFY"><b>De relatie tussen mensaap en mens</b></P>
<P ALIGN="JUSTIFY">In de relatie tussen mens en dier neemt de verhouding tussen 
  mens en aap een bijzondere plaats in. Hierbij gaat het niet om het daadwerkelijke 
  contact maar om de aap in de beeldvorming van mensen. In zijn boek "The monkey 
  in Art" maakt de auteur Ptolemy Tomkins in zijn inleiding reeds melding van 
  een gedachte - die eeuwenlang wereldwijd heeft geheerst -, dat apen het ons 
  lastig maken om de wereld om ons heen in te delen in overzichtelijke categorie&euml;n. 
  De aap zaait verwarring in het beeld van onszelf in relatie tot alle andere 
  levende wezens.</P>
<P ALIGN="JUSTIFY">Het beeld, dat mensen in de loop van de eeuwen van apen hebben 
  gehad, is vaak ook sterk emotioneel gekleurd. Tegenover de gorilla King Kong 
  - de Hollywood-creatie uit de gelijknamige film uit 1933 - die een hele generatie 
  als toonbeeld van brute kracht en wellust deed huiveren - staat de hoelman of 
  hanoeman, de onschendbare heilige aap van de hindoes, die vooral de gehoorzaamheid 
  symboliseert. </P>
<P ALIGN="JUSTIFY">Apen stonden - vooral in het Westen - vaak symbool voor zowel 
  de negatieve kanten als de lagere behoeften van mensen; in het Oosten daarentegen 
  lag het accent op de wijsheid, die apen werd toegedicht. Op veel plaatsen speelt 
  de aap een rol in de satire en in dit kader is met name het 16de en 17de eeuwse 
  beeld van de schilderende aap als evenbeeld van de kunstenaar, die het werk 
  van God na&auml;apt, vermakelijk.</P>
<P ALIGN="JUSTIFY">De laatste anderhalve eeuw is onze beeldvorming van apen, en 
  met name van mensapen, sterk gekleurd door de wetenschap. Drie ontwikkelingen 
  spelen hierbij een belangrijke rol. Op de eerste plaats is dat de evolutietheorie 
  van Charles Darwin (1809-1882) zoals deze in 1859 werd gepubliceerd in "On the 
  origin of species". Op de tweede plaats betreft dat de opkomst van de ethologie 
  - een onderdeel van de biologie, waarin de bestudering van het natuurlijke gedrag 
  van dieren centraal staat - ; hieraan zijn de namen van Konrad Lorenz en Niko 
  Tinbergen verbonden. Tenslotte heeft het onderzoek naar de chromosomen - de 
  dragers van onze erfelijke eigenschappen - niet alleen bijgedragen aan onze 
  kennis maar ook aan onze beeldvorming over de verwantschap tussen mens en mensaap.</P>
<P ALIGN="JUSTIFY">Terug naar Charles Darwin is het niet eens zozeer zijn belangrijkste 
  boek "On the origin of species" als wel het in 1871 verschenen boek "The descent 
  of man", dat veel stof deed opwaaien. "The descent of man" handelt over de afstamming 
  van de mens en zijn verwantschap met mensapen. Feitelijk ging het om de min 
  of meer logische consequenties van zijn eerder gepubliceerde theorie. Overigens 
  moet worden opgemerkt dat het begrip van zoiets als een "evolutie" - als tegenhanger 
  van de sn&eacute;lle verandering zoals deze zich voltrekt bij een "revolutie" 
  niet nieuw was. Het gedachtengoed van Charles Darwin werd spoedig voor een breed 
  publiek tastbaar en drong zelfs in korte tijd door tot in kinderboeken. Het 
  gepopulariseerde beeld van een mensaap als verre voorouder van de mens was ronduit 
  shockerend. De moderne evolutietheorie van Darwin was echter ook een uitdaging 
  voor wetenschappers op uiteenlopende vakgebieden maar uiteraard vooral in de 
  biologie om nieuw onderzoek te starten. </P>
<P ALIGN="JUSTIFY">E&eacute;n onderzoek is in dit kader zeker vermeldenswaard. 
  In het Darwinianum te Moskou volgde de Russische biologe Nadjeta Kohts van 1913 
  tot 1916 nauwgezet het gedrag van de chimpansee Joni. Ze deed allerlei experimenten 
  naar o.a. de waarneming van kleuren en contrasten. In 1925 werd zij moeder van 
  een zoon - Roody - en zijn gedrag werd tot 1929 met dezelfde precisie bestudeerd 
  en gedocumenteerd. Het zou tot 1935 duren, voordat Nadjeta Kohts de resultaten 
  van dit "vergelijkend onderzoek" zou publiceren. Los van een enkele, vermoedelijk 
  vooral anekdotische waarneming tevoren, behoort zij tot de eerste wetenschappers, 
  die ook krabbels van een chimpansee en een peuter naast elkaar hebben geplaatst. 
  Nadjeta Kohts onderkende het belang hiervan maar ging er verder niet op in. 
  Zij liet zich als wetenschapper niet verblinden door een jubelstemming over 
  &aacute;lle overeenkomsten tussen de chimpansee Joni en haar zoontje Roody. 
  In het nawoord van haar publicatie over dit vergelijkende onderzoek beklemtoont 
  ze ook de wezenlijke verschillen. Op meerdere plaatsen in de wereld werd het 
  in deze periode mode om jonge mensapen (vooral chimpansees) in huis te halen 
  voor o.a. onderzoek met betrekking tot de vraag, hoe hecht de verwantschap met 
  mensen was. </P>
<P ALIGN="JUSTIFY">De opkomst van de ethologie bereikte het grote publiek door 
  de indrukwekkende boeken van voornamelijk vrouwen, die soms met gevaar voor 
  eigen leven jarenlang het gedrag van chimpansees, orang-oetans, gorilla's en 
  bonobo's in de natuur bestudeerden. De mensapen kregen namen en bij elke naam 
  paste een eigen karakter en een eigen levensgeschiedenis, waardoor de dieren 
  nog meer dan voorheen heel dicht bij de mens kwamen te staan. Ook in dierentuinen 
  werd en wordt nog steeds op grote schaal het gedrag van mensapen uitgebreid 
  bestudeerd en geanalyseerd. Natuurlijk dient men zich - en dat is zeker in dit 
  kader van groot belang - voortdurend bewust zijn, hoe "natuurlijk" dit gedrag 
  in een kunstmatige omgeving als een dierentuin is. Zo zijn er bijvoorbeeld aanwijzingen, 
  dat de voorkeur van mensapen in dierentuinen voor het gebruik van de rechter 
  of linker hand duidelijker tot uiting komt, omdat deze dieren in gevangenschap 
  vaak minder klimmen en dus ook minder vaak hun beide handen gelijktijdig hoeven 
  te gebruiken. Ook bij onderzoek naar krabbels van mensapen moet men zich voortdurend 
  bewust zijn van de "onnatuurlijke omgeving", waarin dit gebeurt. In de natuur 
  tekenen en schilderen deze dieren niet, wellicht omdat het hen aan materiaal 
  ontbreekt. Dit accentueert overigens de wezenlijke rol van het materiaal en 
  daarmee ook de afhankelijkheid van de verzorgers en de onderzoekers, die aan 
  mensapen het materiaal ter beschikking stellen. Zonder hieraan conclusies te 
  verbinden is het overigens vermeldenswaard, dat wij evenmin nauwelijks over 
  kindertekeningen beschikken, die ouder zijn dan anderhalve eeuw; bij kinderen 
  is overigens wel aannemelijk, dat ze vroeger ook hebben getekend, maar dan op 
  steen en op materiaal, dat verloren is gegaan.</P>
<P ALIGN="JUSTIFY">Zoals naar aanleiding van het werk van Charles Darwin - en 
  toegespitst op het onderzoek naar mensapen - de naam van de Russische biologe 
  Nadjeta Kohts werd genoemd, moet op deze plaats worden verwezen naar de in 1928 
  geboren Engelse bioloog en beeldend kunstenaar Desmond Morris. Zijn bestseller 
  "The naked ape" uit 1967 plaatste niet de mensapen dichter bij de mens maar 
  gaf omgekeerd de mens als het ware een plaats tussen de mensapen. Minder bekend 
  maar nu wel van groter belang is zijn vijf jaar eerder verschenen publicatie 
  "The biology of art", het eerste boek over tekenen en schilderen van mensapen. 
  Zoals reeds uit de titel van het boek blijkt, logen de pretenties van Morris 
  er niet om. Hij meende in de creatieve expressies van mensapen de biologische 
  wortels van kunst te hebben gevonden.</P>
<P ALIGN="JUSTIFY">Hierover verschilt Desmond Morris overigens radicaal van mening 
  met de Belgische filosoof Thierry Lenain, die in 1990 het tweede boek - "La 
  peinture des singes" - publiceerde, dat zeven jaar later in een herziene en 
  aangevulde Engelse vertaling verscheen. Voor Lenain bestaat er een niet te overbruggen 
  kloof tussen apenkrabbels en kunst. Bij kunst kiest de kunstenaar bewust zijn 
  materiaal uit, inclusief het papier of het doek, waarop hij zijn idee&euml;n 
  vorm geeft. Bij deze keuze begint reeds het proces dat tot kunst leidt. In zowel 
  de vorm als de inhoud van het kunstwerk komt het gedachtengoed van de kunstenaar 
  tot uiting. Het kunstwerk verwijst dus naar iets, wat feitelijk los staat van 
  dat ene concrete werk. Bij apenkrabbels is hiervan volgens Lenain absoluut geen 
  sprake; het maken van krabbels kan weliswaar worden beschouwd als een vrije 
  handeling, die een zekere mate van intellect vergt, maar het resultaat hangt 
  direct en onafscheidelijk samen met het door mensen ter beschikking gestelde 
  materiaal; z&oacute;nder dat materiaal hebben de getekende of geschilderde patronen 
  geen eigenheid. Daarom ook heeft dit werk volgens Thierry Lenain zelfs geen 
  betekenis voor de zoektocht naar de oorsprong naar kunst. We laten de vraag 
  of het werk van apen &uuml;berhaupt iets met kunst heeft te maken n&uacute; 
  even rusten. </P>
<P ALIGN="JUSTIFY">Na de publicatie van de erfelijkheidstheorie van Charles Darwin 
  en de opkomst van de ethologie leidde het onderzoek naar de erfelijke bouwstenen 
  - het DNA - wederom tot grote consternatie: de mens en chimpansee mogen dan 
  wel beiden in de evolutie een eigen ontwikkeling hebben doorgemaakt, die ongeveer 
  6 miljoen jaar geleden bij een gemeenschappelijke voorouder is begonnen, toch 
  blijkt het DNA "slechts 1,6%" van elkaar te verschillen. Voor zover mensapen 
  een plaats kregen naast de mens of omgekeerd, ging het tot nu toe om een hypothese, 
  speculaties en sentimenten. Het onderzoek naar de erfelijke bouwstenen leidde 
  echter tot harde cijfers, al blijft het voor mensen die op dit gebied niet deskundig 
  zijn, moeilijk om de relevantie ervan in te schatten. </P>
<P ALIGN="JUSTIFY">Het is wel begrijpelijk, dat er mede door de vorderingen op 
  het gebied van genetisch onderzoek een trend is ontstaan om allerlei gedragskenmerken 
  - zowel van algemene aard zoals agessie maar ook psychopathologisch gedrag - 
  biologisch te funderen. De in Amerika werkende Nederlandse bioloog Frans de 
  Waal, die jarenlang het gedrag van mensapen observeerde, is van mening, dat 
  zelfs onze moraal uiteindelijk in de natuur is verankerd en dat mensen hierop 
  geen alleenrecht hebben; ook chimpansees zouden zich bewust zijn van wat goed 
  en slecht is. Zo zien we dat de mens steeds minder uniek blijkt te zijn dan 
  wij aanvankelijk dachten: chimpansees kunnen net als mensen werktuigen maken, 
  lijken te beschikken over een bepaald taalvermogen en hebben een zelfbewustzijn. 
  Het maken van kunst werd en wordt nog w&eacute;l als het unieke privilege van 
  de mens en een kenmerkende manifestatie van de menselijke beschaving beschouwd. 
  In deze activiteit weerspiegelde zich ook het ontbetwist hoge en misschien wel 
  hoogste niveau, dat de hersenen in de evolutie hebben bereikt. De discussie 
  over wat krabbels van mensapen ons vertellen, speelt dan ook tegen het decor 
  van de onvermijdelijke vraag, hoe uniek de menselijke creativiteit eigenlijk 
  wel is.</P>
<P ALIGN="JUSTIFY"><b>Krabbels van mensapen: toeval en motoriek</b></P>
<P ALIGN="JUSTIFY">Op welke zinvolle wijze kan men krabbels van mensapen bestuderen 
  zonder direct al in speculaties te vervallen? Het vaststaande feit, d&aacute;t 
  chimpansees, orang-oetans, gorilla's en bonobo's - een pas in 1929 als afzonderlijke 
  soort ontdekte mensapen - &uuml;berhaupt kunnen tekenen en schilderen, is al 
  heel bijzonder. Bij het onderzoek naar het taalvermogen bij mensapen stuit men 
  immers op de paradox, dat deze dieren mogelijk wel taalbegrippen zouden kunnen 
  hanteren maar dat ze door de anatomie van hun mond- en keelgebied n&iacute;et 
  tot spraak en dus ook niet tot het uitspreken van woorden, die deze taalbegrippen 
  uitdrukken, kunnen komen. Zelfs het maken van zomaar wat krassen - waartoe mensapen 
  dus w&eacute;l in staat zijn - is een buitengewoon complexe handeling. Het vergt 
  namelijk heel wat co&ouml;rdinatie om in onze driedimensionale leefwereld met 
  een stukje krijt of een kwast op een vel papier - dus tweedimensionaal - iets 
  te tekenen of te schilderen. Bij peuters leiden de eerste krabbelpogingen (11-15 
  maanden) dan ook tot krabbels met de sporen van uitschieters en andere onbeheerste 
  confrontaties met het papier. Het gemiddelde kind zal pas tussen 4 1/2 en 5 
  1/2 jaar in staat zijn om een kaarsrechte horizontale lijn te tekenen. Vanuit 
  dit oogpunt is het opmerkelijk dat sommige chimpansees krabbels hebben gemaakt 
  op de leeftijd van 6 maanden, dus op jongere leeftijd dan een mensenkind. De 
  verklaring hiervan is, dat de motorische ontwikkeling van chimpansees in eerste 
  instantie sneller verloopt dan die van mensen. </P>
<P ALIGN="JUSTIFY">Krabbels van mensapen zijn intrigerend maar zelden imponerend. 
  Net als bij tekeningen van peutertjes lijkt het vaak om zomaar wat gekras of 
  geklieder te gaan. De vraag dringt zich dan op in welke mate deze krabbels inderdaad 
  beschouwd kunnen worden als de registratie van toevallige bewegingen, die met 
  de arm worden gemaakt? In dit verband zou het heel interessant zijn om te weten, 
  hoe een louter door het toeval bepaalde tekening eruit zou zien. Het blijkt 
  echter niet eenvoudig en vermoedelijk zelfs onmogelijk om een computer een dergelijke 
  tekening op een vlak met een gegeven lengte en breedte te laten maken. Veel 
  verder dan het met elkaar verbinden van door de computer willekeurig geplaatste 
  punten zijn we - althans in ons eigen onderzoek - niet gekomen en oproepen in 
  verschillende vakbladen hebben niets opgeleverd; ons resultaat reikte niet verder 
  dan een aantal met elkaar verbonden rechte lijnen maar dat was uiteraard niet 
  onze bedoeling. </P>
<P ALIGN="JUSTIFY">Er zijn echter goede argumenten om te veronderstellen, dat 
  apenkrabbels niet louter door toeval ontstaan. Een belangrijk argument is trouwens 
  al gegeven: het vergt heel wat co&ouml;rdinatie om met een potlood of kwast 
  keurig op het papier te blijven. Een tweede argument betreft het feit, dat mensapen 
  de zijkanten van een aangereikt vel papier of karton respecteren, zelfs wanneer 
  dit op een ondergrond ligt, waarop de dieren ook zouden kunnen tekenen. Een 
  derde argument wordt gevormd door terugkerende patronen in krabbels van met 
  name chimpansees. Hierbij gaat het o.a. om lusstructuren en waaierachtige structuren 
  vanuit &eacute;&eacute;n bepaald punt, dat zich vaak middenin onder op het vel 
  bevindt. Bij deze waaierachtige structuren is het alsof de chimpansee het gehele 
  vel wil volkrassen of volschilderen, een neiging die vaak ook bij tweejarige 
  kinderen wordt aangetroffen; hierbij zou het gaan om de "horror vacui" oftewel 
  de angst voor de leegte, maar nu begeven wij ons op het gladde ijs van de speculatie. 
</P>
<P ALIGN="JUSTIFY">Het zou natuurlijk meer dan wenselijk zijn, wanneer wij de 
  hulp zouden kunnen inroepen van een computerprogramma, waarmee patronen ontdekt 
  en geanalyseerd zouden kunnen worden. Dat lijkt in deze tijd heel simpel, want 
  we beschikken immers al over geavanceerde tekstherkenningsprogramma's en sinds 
  kort ook over spraakherkenningsprogramma's. Bij een computerprogramma, dat schrift 
  herkent, zijn evenwel van tevoren allerlei variaties van de letters uit ons 
  alfabet &iacute;n het programma gebracht. Bij de analyse van creatieve expressies 
  van mensapen willen wij door de computer patronen laten herkennen, die n&iacute;et 
  van tevoren in het programma zijn gebracht; dat blijkt aanzienlijk ingewikkelder. 
</P>
<P ALIGN="JUSTIFY">Mensen als Desmond Morris hebben bij de beschrijving van de 
  karaktertistieke, terugkerende patronen in krabbels van chimpansees nauwelijks 
  of niet stilgestaan bij de mogelijkheid, dat het hierbij n&iacute;et zou kunnen 
  gaan om een bewuste handeling. Waarom gaat het niet om een registratie van een 
  motorische handeling zoals ook allerlei andere lichaamsfuncties geregistreerd 
  kunnen worden?</P>
<P ALIGN="JUSTIFY">Bij wijze van experiment hebben wij in het Stedelijk Museum 
  te Amsterdam met de M&eacute;tamatic 10, een tekenmachine van de Zwitserse kunstenaar 
  Jean Tinguely, werk gemaakt, dat overeenkomsten vertoont met krabbels van jonge 
  kinderen. Hierbij ging het dus louter om een machinaal product, waarbij dus 
  de mechanische onderdelen het resultaat bepaalden. Enerzijds was toeval uitgesloten 
  en anderzijds was er evenmin sprake van een bewuste intentie. </P>
<P ALIGN="JUSTIFY">Vervolgens zijn we nagegaan of de sterk met elkaar overeenkomende 
  krabbels van jonge kinderen en mensapen beschouwd kunnen worden als het resultaat 
  van een machinaal gebeuren. De "tekenmachine", waar wij het dan n&uacute; over 
  hebben, wordt in eerste instantie gevormd door de arm, die vanuit de schouder 
  een slingerbeweging over het papier maakt; het kost weinig fantasie om in te 
  zien dat deze zwaaibeweging tot een licht bollende curve leidt. Omdat de schouder 
  als een bolgewricht fungeert, kan dezelfde beweging ook van boven naar beneden, 
  dus loodrecht op het vlak van papier worden gemaakt; aldus ontstaan punten op 
  het papier. Door de motorische ontwikkeling van de peuter - de elleboog en de 
  pols krijgen allengs meer bewegingsmogelijkheden - kan onze "tekenmachine" steeds 
  ingewikkelder patronen maken. Met enige fantasie kan men zich voorstellen, dat 
  vanuit de schouder - als basis - en met de arm als de wijzer van een klok een 
  cirkelbeweging wordt gemaakt. Omdat de schouder door o.a. de ademhaling nooit 
  precies op &eacute;&eacute;n plaats blijft staan, ontstaan op het papier de 
  bekende lussen. Feitelijk zou dus het eerste stukje van de krabbelontwikkeling 
  van kinderen gesimuleerd kunnen worden door een robot of een robotarm. Deze 
  simulatie zou in zijn geheel op de computer kunnen plaatsvinden en dat ligt 
  w&eacute;l binnen handbereik. Uiteraard geeft dit ook relevante informatie over 
  het ontstaan van apenkrabbels, daar deze op dezelfde wijze tot stand komen. 
  De krabbels worden hierbij dus vooral beschouwd als de registratie van een motorisch 
  gebeuren.</P>
<P ALIGN="JUSTIFY">Net als bij tekeningen en schilderwerken van kinderen is het 
  onderzoek naar de krabbels van mensapen lange tijd toegespitst op het werk zelf. 
  Het accent van &oacute;ns onderzoek richt zich op de ontstaanswijze, dus op 
  het proces van het tekenen en schilderen zelf. Op zoek naar een objectieve methode 
  om dit proces te registreren zijn wij gestuit op een zogenaamd "XY-tablet". 
  Enkele jaren geleden zijn wij er voor het oog van een televisiecamera in geslaagd 
  om bij wijze van een proef een chimpansee krabbels te laten maken op een dergelijk 
  - voor de gelegenheid aangepast - "XY-tablet". Met behulp van een speciale pen 
  wordt het tekenproces in de computer vastgelegd. Achteraf kan dan worden nagegaan, 
  hoe de tekening vanaf het eerste moment is ontstaan. Aldus kan - bijvoorbeeld 
  - worden bekeken of mensapen op dezelfde wijze lussen maken als mensen. Tegelijk 
  wordt ook de snelheid van de pen gemeten. Deze was tijdens ons experiment aanzienlijk 
  hoger dan bij de gemiddelde volwassene. In principe kan ook de druk van de pen 
  op het papier - dat op het "XY-tablet" ligt - worden geregistreerd alsmede - 
  sinds kort zelfs - de hoek van de pen tot het papier. Wij hebben zelf geen drukregistratie 
  kunnen doen, omdat de chimpansee met veel meer kracht de stift op het papier 
  drukte dan een mens. Het analyseren van (nagetekende) figuren, die met behulp 
  van een "XY-tablet" worden geregistreerd, gebeurt om meer te weten te komen 
  over bepaalde hersenfuncties en kleine beschadigingen in de hersenen. Op dezelfde 
  wijze zou het in principe mogelijk moeten zijn om tijdens tekensessies met mensapen 
  iets meer te weten te komen over wat zich in de hersenen afspeelt. Het zal echter 
  nog jaren duren, voordat we zover zijn. </P>
<P ALIGN="JUSTIFY">We hebben nu apenkrabbels eerst beschouwd als het resultaat 
  van louter toeval en hierna bekeken als de registratie van een motorisch gebeuren. 
  Dat heeft uiteindelijk geleid tot een vrij technisch verhaal, waarbij de anatomie 
  en de fysiologie van de hand, de arm en de schouder een belangrijke rol spelen. 
  Indien men deze weg wil vervolgen, moeten wij letterlijk een stapje hoger gaan 
  en naar het gebeuren in de hersenen kijken. </P>
<P ALIGN="JUSTIFY">De mens - de homo sapiens sapiens - is in biologisch opzicht 
  de enige recente soort van de familie, die de "Hominidae" wordt genoemd. De 
  mensapen vormen samen &oacute;&oacute;k een familie, die met de familie, waaruit 
  wij als mensen zijn voortgekomen, een gemeenschappelijke voorouder hebben. De 
  mens maakt met de mensapen en andere aapsoorten deel uit van de orde der primaten. 
  De primaten kenmerken zich o.a. door de functie van de hand - waarbij de duim 
  tegenover de andere vingers kan worden geplaatst -, de naar voren gerichte ogen 
  - waardoor diepte kan worden waargenomen - en de complexiteit van de hersenen, 
  waarin sprake is van een links-rechts-differentiatie (dus een asymetrische ontwikkeling). 
</P>
<P ALIGN="JUSTIFY">Het is dus niet vreemd, dat in de evolutie een nauwe samenhang 
  bestaat tussen de ontwikkeling van de hersenen en de functie van de hand. Er 
  heeft altijd een neiging bestaan om de hand te beschouwen als het uitvoerend 
  instrument van wat zich in de hersenen afspeelt. Dat is onjuist gebleken. Er 
  is sprake van een wederzijdse be&iuml;nvloeding. De laatste tien jaar heeft 
  het hersenonderzoek een enorme vlucht genomen. Zoals het mogelijk is om met 
  een XY-tablet het tekenen als een zichtbaar motorisch proces op een objectieve 
  wijze te registreren, is het inmiddels ook mogelijk om tijdens diezelfde handeling 
  een aantal &oacute;nzichtbare processen in de hersenen vast te leggen. Wij hebben 
  aldus de kans gekregen om bij een volwassen proefpersoon een MEG-registratie 
  te maken van een simpele krabbelbeweging zoals deze door peuters en mensapen 
  wordt gemaakt. Bij een MEG wordt de electromagnetisch activiteit in de hersenen 
  op een groot aantal plaatsen gemeten. Op die wijze kan vrij nauwekeuring worden 
  nagegaan, waar in de hersenen sprake is van activiteit. Het MEG bevestigt, dat 
  een ogenschijnlijk simpele krabbelbeweging feitelijk toch al een complex gebeuren 
  in de hersenen is.</P>
<P ALIGN="JUSTIFY">Ook zonder ingewikkeld instrumentarium is het overigens mogelijk 
  om met behulp van apenkrabbels iets meer te weten te komen over de hersenfunctie. 
  Tot nu toe hebben wij gesproken over creatieve expressies van mensapen, die 
  min of meer spontaan tot stand zijn gekomen op een blanco ondergrond. Al tientallen 
  jaren worden ook vrij simpele experimenten uitgevoerd, waarbij de onderzoeker 
  papier aanbiedt met een bepaalde figuur: dat kan een streep in het midden zijn, 
  maar ook &eacute;&eacute;n of meerdere vierkantjes of &eacute;&eacute;n of meerdere 
  cirkels. Chimpansees maar ook orang-oetans en gorilla's laten zich onmiskenbaar 
  hierdoor leiden. Dat geldt trouwens ook voor peutertjes, zelfs wanneer deze 
  nog maar net een potlood of stift kunnen hanteren. Deze experimenten bevestigen, 
  dat er sprake is van een bepaalde intentie - waarbij trouwens ook het gezichtsvermogen 
  een belangrijke rol speelt - en vaak ook al van een voorkeur voor links of rechts. 
</P>
<P ALIGN="JUSTIFY"><b>Krabbels van mensapen: tussen kunstje en kunst</b></P>
<P ALIGN="JUSTIFY">Laten wij nu eens dezelfde apenkrabbels vanuit een geheel ander 
  perspectief benaderen. We weten dat mensen 30.000 jaar geleden in staat waren 
  om fraaie rotstekeningen te maken. Al meer dan een eeuw zoeken wetenschappers 
  naar de oorsprong van de kunst. Het ligt voor de hand dat biologen zoals Desmond 
  Morris deze oorsprong ergens in de evolutie plaatsen. Sinds Sigmund Freud (1856-1939) 
  en Carl Gustav Jung (1875-1961) wordt dezelfde vraag ook vanuit de psychiatrie 
  en met name de psychoanalyse gesteld. De oorsprong van creatieve uitingen wordt 
  dan gepositioneerd in bijvoorbeeld het onbewuste, respectievelijk het collectief 
  onbewuste. Ook bekende kunstenaars als Wassily Kandinsky (1866-1944), Paul Klee 
  (1879-1940) en Pablo Picasso (1881-1973) hebben zich verdiept in wat door hen 
  als een universele creatieve uitingsdrang werd beschouwd; deze drang manifesteert 
  zich volgens ook in oude culturen, bij primitieve beschavingen en in het werk 
  van psychiatrische pati&euml;nten. Waarom zou deze drang dan ook niet bij mensapen 
  aanwezig kunnen zijn? Bij de hedendaagse Oostenrijkse schilder Arnulf Rainer 
  ging deze interesse zo ver, dat hij samen met een chimpansee ging werken. </P>
<P ALIGN="JUSTIFY">Om de vraag te beantwoorden of creatieve expressie van mensapen 
  iets met kunst hebben te maken, is het natuurlijk essenti&euml;el om te weten, 
  wat onder kunst wordt verstaan. Om een lange discussie te vermijden, kan men 
  ook naar een wezenskenmerk van kunst kijken. Kunst kenmerkt zich o.a. door stromingen. 
  Kunstenaars bouwen op elkanders werk voort of zetten zich er tegen af. Deze 
  ontwikkelingen zijn alleen maar mogelijk, indien er sprake is van een artistieke 
  vrijheid. Beeldend kunstenaars met een gedegen scholing zijn doorgaans in staat 
  om een bepaalde voorstelling in verschillende stijlen weer te geven, al gaat 
  hun voorkeur uit naar een e&iacute;gen stijl. </P>
<P ALIGN="JUSTIFY">Op welke wijze ontwikkelt zich deze artistieke vrijheid? Is 
  er bij kinderen ook al sprake van een artistieke vrijheid? Er is op dit gebied 
  heel wat interessant onderzoek verricht. Ouders van kleuters en jonge schoolkinderen 
  herkennen soms het werk van hun zoon of dochter tussen het werk van andere klasgenoten. 
  Het herkennen van een eigen stijl wil echter nog niet zeggen dat er sprake is 
  van een artistieke vrijheid. Op kleuterleeftijd zal elk kind veelal op &eacute;&eacute;n 
  specifieke wijze tekenen of schilderen. Van een artistieke vrijheid zoals bij 
  beeldend kunstenaars is echter geen sprake. Daarom lijken kindertekeningen van 
  een eeuw geleden ook zo sterk op kindertekeningen van nu. Er is geen sprake 
  van een bepaalde stroming zoals in de kunst. Vanwege het ontbreken van een artistieke 
  vrijheid is het dus logisch om te concluderen dat jonge kinderen geen kunst 
  maken. Dat geldt natuurlijk helemaal voor mensapen. Mensapen halen zelfs nauwelijks 
  of niet het belangrijke stadium van de cirkel. Het verschil tussen een doorlopende 
  lusstructuur en een cirkel is, dat bij een cirkel begin- en eindpunt precies 
  met elkaar samenvallen. Een cirkel kan daarom ook nooit het product van toeval 
  zijn; een cirkel moet heel bewust zijn gemaakt. Een cirkel neemt daarom ook 
  bij de creatieve ontwikkeling van kinderen een zeer belangrijke plaats in; het 
  tekenen van cirkels - doorgaans tussen de leeftijd van 2 1/2 jaar en 3 jaar 
  - valt veelal ook samen met het toekennen van een betekenis aan de getekende 
  figuur; de figuur krijgt hierbij de waarde van een symbool. Het is vanuit deze 
  redenering dan ook uiterst onwaarschijnlijk dat creatieve expressies van mensapen, 
  waarin een fraaie cirkelfiguur niet voorkomt, wel een bepaalde betekenis zouden 
  hebben.</P>
<P ALIGN="JUSTIFY">Dat neemt niet weg dat mensapen net als peuters met opmerkelijk 
  grote concentratie en toewijding krabbels kunnen maken. Minstens zo opmerkelijk 
  is het feit, dat niet het resultaat telt maar de activiteit zelf. Zoals peutertjes 
  tot verdriet van hun ouders hun tekeningen en schilderwerken op het laatste 
  moment verscheuren of vernielen, eten mensapen soms hun krabbels op. De activiteit 
  van het tekenen en schilderen is klaarblijkelijk z&oacute; bevredigend, dat 
  men zowel mensapen als peuters geen beloning in het vooruitzicht hoeft te stellen. 
  Het lijkt - maar nu dreigt weer de speculatie -, dat hierbij inderdaad een bepaalde 
  creatieve drang tot uiting komt. </P>
<P ALIGN="JUSTIFY">Het is natuurlijk een hele uitdaging om ergens in de registraties 
  van krabbelsessies waarover wij beschikken deze creatieve drang te traceren. 
  Ergens moet hiervoor een aangrijpingspunt worden gevonden. Met andere woorden: 
  met een computer kan op basis van onze kennis van de anatomie en de fysiologie 
  een klein deel van de tekenontwikkeling worden gesimuleerd, maar op een gegeven 
  moment sluipen er aspecten in, die zich niet meer laten simuleren; d&aacute;n 
  komt de creativiteit om de hoek kijken.</P>
<P ALIGN="JUSTIFY">De overeenkomsten tussen krabbels van mensapen en krabbels 
  van jonge peuters zijn op het eerste oog onmiskenbaar. Die overeenkomsten zijn 
  ook logisch, omdat er in anatomisch en fysiologisch opzicht grote overeenkomsten 
  zijn. Uiteraard zijn er ook wezenlijke verschillen. Ook wat betreft de creatieve 
  expressies scheiden de wegen tussen mensapen en mensen zich al zo snel, dat 
  men nauwelijks meer kan spreken over een kwantitatief verschil. Het is dus onjuist 
  om te denken, dat een mens een stukje van de ontwikkeling van een mensaap doorloopt 
  en daarna verder gaat. Ook het omgekeerde is niet juist: mensapen en mensen 
  volgen beiden hun eigen ontwikkeling. Hoe meer het onderzoek zich toespitst 
  op de activiteit van het krabbelen in plaats van de krabbels zelf, des te groter 
  wordt de kans dat er uiteindelijk toch hele wezenlijke verschillen worden gevonden 
  tussen mensapen en mensen. Laat de krabbels van mensapen gerust in de musea 
  hangen. Het zou wel heel mooi zijn, wanneer de krabbels van peuters hierdoor 
  meer aandacht krijgen en niet in de prullenbak belanden.</P>
<P ALIGN="right"><i>Ignace Schretlen</i></P>
<P>&nbsp;</P>
</BODY>
</HTML>
